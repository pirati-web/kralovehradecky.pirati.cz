---
date: 2022-06-30
category: aktuality
tags: "nemocnice pavilon klinicke biochemie Trutnov"
title: V Trutnově se staví nový pavilon oddělení klinické biochemie
#author: Pavel Volk
#authorId: pavel.volk    # uid nekoho z _people (nepoviné)
image: posts/ONTrutnov.jpg
---
**V Trutnově se staví nový pavilon oddělení klinické biochemie**


V Oblastní nemocnici Trutnov začala stavba v hodnotě 129 milionů korun. Na místě zdemolovaných objektů „B“ a „C“ vznikne nový pavilon oddělení klinické biochemie. Hotov má být začátkem roku 2024.

„V novém třípodlažním objektu se bude nacházet rehabilitace, hematologie a transfuzní stanice. Monolitická železobetonová stavba bude provozně navazovat na stávající objekt laboratoří mikrobiologie a imunologie,“ popisuje **Pirátský náměstek hejtmana Pavel Bulíček odpovědný za oblast investic**.

„Tato akce navazuje na první etapu výstavby laboratoří, která skončila na podzim roku 2020. V rámci ní prošla rekonstrukcí budova laboratoří mikrobiologie a imunologie. Kraj také v trutnovské nemocnici zrekonstruoval dvě patra pavilonu A, kde sídlí plicní, kožní, oční a oddělení ORL, a připravuje výstavbu budovy urgentního příjmu a navazujících oborů ARO a JIP za zhruba 220 milionů korun“ 

**Současná stavba pavilonu oddělení klinické biochemie v hodnotě 129 milionů korun bez DPH je financována z vlastních prostředků Královéhradeckého kraje, prostřednictvím Fondu rozvoje a reprodukce.**

Trutnovská nemocnice by se měla dočkat také nového parkovacího domu s kapacitou 320 parkovacích míst za zhruba 190 milionů korun. Se zahájením výstavby se počítá v roce 2024. Rekonstrukcí za více než 30 milionů korun projde do roku 2023 stravovací provoz.

„Já osobně dlouhodobě vnímám nutnost pokračovat v modernizaci trutnovské nemocnice nejen kvůli významu města Trutnova, ale i s ohledem na celý region. Chceme tak zajistit špičkovou a dostupnou péči o pacienty, ale zároveň stabilizovat personální situaci. Lékaře a sestry tu budeme mít pouze tehdy, pokud jim kromě odpovídajícího finančního ohodnocení a poděkování poskytneme podmínky pro další odborný rozvoj v moderním prostředí vybaveném novými technologiemi,“ uzavírá hejtman Martin Červíček s tím, že kraj významnými investicemi modernizuje všechna krajská zdravotnická zařízení.

Oblastní nemocnice Trutnov poskytuje akutní lůžkovou péči v oborech interního lékařství, pediatrie, neurologie, chirurgie, ortopedie, gynekologie a porodnictví, onkologie s radioterapií a rehabilitace. Zajišťuje celou řadu odborných poraden a ambulancí a disponuje širokou škálou diagnostických možností včetně nejmodernější magnetické rezonance. Intenzivní péči zajišťuje oddělení ARO a jednotky intenzivní péče na oddělení interním, chirurgickém a neurologickém. K dispozici je pro pacienty 300 lůžek akutní péče.





