---
date: 2022-06-27
category: aktuality
tags: "parkování Náchod nemocnice"
title: Nový parkovací dům v náchodské nemocnici zaplatil kraj 
#author: Pavel Volk
#authorId: pavel.volk    # uid nekoho z _people (nepoviné)
image: posts/detail.jpg
---
**Za nový parkovací dům v náchodské nemocnici kraj zaplatil 47 milionů**


V areálu Oblastní nemocnice Náchod bude od začátku července v provozu nový parkovací dům se 165 místy. Jeho výstavbou za 47 milionů korun bez DPH Královéhradecký kraj jako investor zvýšil celkovou parkovací kapacitu v dolním areálu nemocnice na 370 míst a zajistil tak lepší možnosti parkování u největšího krajského zdravotnického zařízení.

„Náchodská nemocnice spádově slouží pro více jak 200 tisíc obyvatel a z tohoto důvodu do naší největší krajské nemocnice směřujeme v posledních letech nemalé investice na její modernizaci. Nemocnice se ale dlouhodobě potýkala s nedostatkem parkovacích ploch nejen pro pacienty a návštěvníky, ale i pro své zaměstnance. Nový parkovací dům nyní navýší počet míst uvnitř dolního areálu na 370 a po dokončení celého projektu bude v dolním areálu nemocnice celkem 392 parkovacích míst, což bude vzhledem k velikosti nemocnice dostačující,“ říká hejtman Martin Červíček.

Nový parkovací dům je první dokončenou fází projektu Rozšíření parkovací kapacity v dolním areálu Oblastní nemocnice Náchod s celkovým nákladem 56 milionů korun bez DPH a disponuje 165 místy. Je založený na pilotách a tvoří ho nosný železobetonový skelet. Součástí objektu je i venkovní parkovací plocha s novým veřejným osvětlením a parkovacím systémem, který automaticky otevírá závoru pomocí kamer pro čtení registračních značek vozidel. Pacienti a návštěvníci nemocnice mají k dispozici také výtah pro 15 osob.

**„Kromě nového parkovacího domu budeme ještě v druhé fázi projektu rekonstruovat a rozšiřovat parkoviště v místě hlavního vjezdu do areálu nemocnice a také druhé parkoviště u pavilonu patologie, čímž získáme dalších 22 míst. Předpokládáme, že vše dokončíme v listopadu tohoto roku**“ doplňuje první náměstek hejtmana **Pavel Bulíček - Piráti** odpovědný za krajské investice.

Oblastní nemocnice Náchod je největším krajským zdravotnickým zařízením. V roce 2020 dokončená první etapa její modernizace za 1,6 miliardy korun je dosud největší investicí ve zdravotnictví v historii Královéhradeckého kraje. „Souběžně ale také investujeme do rozvoje našich nemocnic v Jičíně, Dvoře Králové nad Labem a Trutnově. Další velkou akci rozbíháme v rychnovské nemocnici, kdy na její modernizaci právě vybíráme zhotovitele stavebních prací za zhruba 800 milionů korun,“ uzavírá hejtman Červíček.




