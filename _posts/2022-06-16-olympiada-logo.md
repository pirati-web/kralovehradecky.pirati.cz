---
date: 2022-06-16
category: aktuality
tags: "zimní olympiáda dětí 2023"
title: Zimní olympiáda 2023 ve Špindlu má své logo, autorem je žák trutnovského gymnázia
#author: Pavel Volk
#authorId: pavel.volk    # uid nekoho z _people (nepoviné)
image: posts/demolice.jpg
---
**Zimní olympiáda 2023 ve Špindlu má své logo, autorem je žák trutnovského gymnázia**

Královéhradecký kraj představil logo pro Hry X. zimní olympiády dětí a mládeže ČR 2023 (ODM), jejímž centrem se v lednu 2023 stane Špindlerův Mlýn. Logo vzešlo ze 101 návrhů soutěže, kterou vyhlásil kraj pro žáky středních škol. Porota složená z profesionálů v oboru grafiky, marketingu a zástupců kraje vyhodnotila jako nejlepší návrh Antonína Schmieda z trutnovského gymnázia. Kraj ho ocenil poukazem na nákup zboží v hodnotě 10 tisíc korun.

„Do příprav olympiády, kterou jako pořadatelé v lednu 2023 organizačně zajišťujeme v Královéhradeckém kraji, jsme zapojili středoškoláky, aby tvůrčím způsobem přispěli k přípravě této akce a zároveň si vyzkoušeli, jak vypadá reálná práce na komerčních zakázkách. Zcela záměrně jsme nechali podobu grafického návrhu loga tak, aby jeho autoři nebyli limitováni technikou tvorby. Důležitý byl originální nápad a myšlenka, nikoliv formát návrhu. Vítězné logo splňuje vše a mě těší, že autorem je žák z naší krajské školy Antonín Schmied, kterému gratuluji,“ řekl hejtman Martin Červíček.
Základní podoba loga ODM je pevně definovaná podle grafického manuálu Českého olympijského výboru. Středoškoláci měli za úkol vytvořit symbol pořadatele, který je jedinečný pro konkrétní hry v daném roce a místě konání. Soutěžící tvořili návrh v libovolném grafickém editoru, ale museli splnit požadovaná kritéria: originalitu, odlišnost, použitelnost, jednoduchost, grafickou čistotu a souvislost s olympiádou dětí a mládeže v zimní verzi.

**„Žáci dostali unikátní možnost prakticky využít své schopnosti a dovednosti. K dispozici měli sérii pěti edukačních videí včetně jednoduchého návodu, jak tvořit loga a na co si dát pozor. Příjemně nás překvapil zájem ze strany škol, do soutěže došlo 101 návrhů z 19 škol. Byli jsme velmi překvapeni vysokou úrovní prací studentů a odborná porota se v hodnocení jednoznačně shodla. Vítězné logo Antonína Schmieda z Gymnázia Trutnov doslova zaplaví všechna sportoviště a jako bonus nám ještě umožní výrobu symbolu olympiády – kulich, který se v zimě určitě bude hodit a účastníkům her zůstane jako vzpomínka na Královéhradecký kraj“** doplnil **Pirátský náměstek hejtmana Arnošt Štěpánek** odpovědný za oblast školství a sportu.

ODM se v **Královéhradeckém kraji uskuteční 22. až 27. ledna 2023** a mladým sportovcům ze všech krajů republiky nabídne **zázemí zimních středisek ve Špindlerově Mlýně a Vrchlabí i sportovišť v Trutnově a Nové Pace**.

Letní ODM startuje už za dva týdny

V těchto dnech vrcholí přípravy krajské výpravy na Hry X. letní ODM v Olomouckém kraji, kde od 26.června do 1. července budou mladí sportovci zápolit o medaile ve dvaceti sportech. Výprava Královéhradeckého kraje čítá 251 sportovců a 47 trenérů a poprvé v historii pojede do Olomouce speciálním vlakem Českých drah v neděli 26. června v 10:20 z Hradce Králové. Při slavnostním zahájení ji na plochu fotbalového stadionu Sigmy Olomouc přivede vlajkonoš, a to dvojnásobný účastník olympijských her v Sydney 2000 a 2004 v Athénách, několikanásobný mistr světa a Evropy kanoista Tomáš Indruch.

Mladí sportovci Královéhradeckého kraje se dosud aktivně účastnili všech 18 ročníků ODM a již pětkrát obsadili v celkovém bodování krajů medailové příčky. Z minulých ročníků přivezli 421 medailí a od roku 2003 reprezentovalo Královéhradecký kraj na olympiádách 3 194 členů krajských výprav, z toho 2 649 dětí.





