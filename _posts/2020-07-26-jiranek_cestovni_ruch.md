---
date: 2020-07-25
category: aktuality
tags: "Komentář Martina Jiránka - Trutnovského rodáka"
title: Skutek utek. Vláda nadále ignoruje cestovní ruch. Piráti chtějí podpořit strádající trh a poptávku skrz vouchery
author: Pavel Volk
authorId: pavel.volk    # uid nekoho z _people (nepoviné)
image: posts/jiranek99.jpg
---

Praha, 23. července 2020 – Koronavirová krize dopadla na cestovní ruch obzvláště těžce. Vláda celé čtyři měsíce od vypuknutí pandemie vypouští do médií plány a sliby o voucherech na dovolené v Česku, které by měly situaci zlepšit. Skutek ale utek a většina zařízení si o podobné podpoře může nechat jen zdát, jediné vouchery byly totiž zatím schváleny pro lázně. Vláda navíc v pondělí odklepla 3 miliardy na dotační projekt COVID - Ubytování, který s podporou poptávky nemá společného vůbec nic. Samotný záměr pomoci ubytovacím zařízením za Piráty vítáme, je ale třeba komplexnější řešení. Smysl má přispět lidem na dovolenou v tuzem, dojde tím ke zvýšení počtu zákazníků, což stimuluje celý segment domácího cestovního ruchu. Piráti i další experti tento záměr dlouhodobě prosazují, vláda ale k expertízám zůstává hluchá.

Jednou to byl nápad na voucher na tisíc korun pro každou rodinu od ČSSD. Podruhé z dílny Ministerstva pro místní rozvoj na voucher na 10 tisíc, na který mají lidem přispět zaměstnavatelé. Potřetí se objevila idea na poukaz na 4 tisíce placený státem, naštěstí už bez účasti krizí postižených firem. V reálu ale k ničemu z toho nedošlo. Odvětví cestovního ruchu včetně krajů s touto podporu díky průběžným mediálním vyjádřením počítalo, protože podobný krok by opravdu dokázal pozvednout poptávku a pomoci celému trhu i regionům.

Vláda tím ukazuje, že pro ni segment cestovního ruchu, i přes roční přínos 90 miliard do státního rozpočtu, zůstává popelkou, o kterou na nejvyšších místech státní správy není valný zájem. Přitom podporu poptávky doporučují vládě měsíce nejen Piráti a zástupci trhu, ale i například Národní ekonomická rada vlády (NERV), která podporu cestovního ruchu na několika svých jednáních řešila. Podpora poptávky se totiž dlouhodobě vyplatí víc než dotační projekty.

Přesto byly místo komplexního řešení v pondělí vládou schváleny jen kompenzace pro ubytovací zařízení za 72 dní, kdy musela mít kvůli vládnímu opatření proti koronaviru zavřeno. Příspěvek bude podle kategorie a třídy ubytování činit 100 až 330 korun za pokoj a noc. Na program jsou vyčleněny 3,3 miliardy korun. To ovšem situaci cestovního ruchu neřeší.

Ubytovatelé tvoří z celého segmentu cestovního ruchu jen 20 procent, co s těmi zbylými 80 procenty? Co restaurace, památky, atraktivity, kultura, doprava, na cestovní ruch napojené služby, půjčovny kol, lyží, wellness a mnoho drobných a lokálních obchodů? Vždyť jim se také zastavilo na čtvrt roku podnikání a jak víme z čísel, žádné velké s oživení s uvolňováním hygienických opatření zatím nenastává. Systémová, dlouhodobá a dobře připravená podpora poptávky (aby více lidí jelo na dovolenou v Česku), může pomoci všem a navíc se vyplatí i státu, jak ukazujeme v dokumentu přiloženém pod textem.

Pokud bychom podporu vlády pro cestovní ruch v době jeho největší krize od války přirovnali k maturitě, tak by vláda maturitou prošla, ale se známkou tři mínus. Oba programy (malý COVID - Lázně a větší COVID - Ubytování) mají hodně chyb, nicméně mohou těžce zkoušenému cestovnímu ruchu alespoň trochu pomoci.

Kdyby však vláda vyslyšela NERV, trh i nás a měla odvahu schválit a spustit propracovaný systém podpory poptávky po cestovním ruchu například od 1. října, pak by určitě nejen od nás dostala jedničku.
