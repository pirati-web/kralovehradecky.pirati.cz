---
date: 2019-11-18
category: aktuality
tags: "Místní-organizace Dvůr-Králové"
title: Krajskou schůzi královéhradeckých Pirátů v Jičíně navštívilo i několik místních příznivců
author: Petr Poláček
authorId: petr.polacek    # uid nekoho z _people (nepoviné)
image: posts/dvur1_web.jpg
---

Pohledem člena finančního výboru Jiřího Prouzy a radního města Oty Černého přinášíme jednoleté zhodnocení působení Pirátů na Královédvorské radnici.

“Během krátké doby jsme se zorientovali ve fungování naší radnice a aktivně pracujeme na prosazování pozitivních změn ve prospěch našich obyvatel, což se nám zatím úspěšně daří. Neradi bychom to zakřikli, ale začíná se rýsovat řešení mnohaletého problému s čištěním odpadních vod. Ze splněných bodům našeho programu můžeme zmínit opravu ulice Čelakovského, či vybudování multifunkčního sportovního hřiště v prostoru místního stadionu,” hodnotí první rok Jiří Prouza.

“Nejaktuálnější novinkou je potom prosazení vzniku pozice městského architekta, kde bylo potřeba definovat jeho kompetence, aby mohla tato pozice vzniknout a mohlo být vypsáno výběrové řízení,” sděluje radní města Dvora Králové Ota Černý (Piráti), pro kterého byl koncept pozice městského architekta prioritou a dále dodává: “Osobně se pochopitelně kvůli střetu zájmu o tuto pozici ucházet nebudu. Nicméně městský architekt má velký význam pro většinu měst obdobné či větší velikosti a tudíž jsem rád, že se podařilo vše domluvit.”
Jaké by tedy měly být jednotlivé kompetence městského architekta a co by dělat naopak neměl? “Městský architekt by osobně neměl v daném městě pro nikoho projektovat a vůbec nejlepší praxe je, když z daného města vůbec není a není nikterak provázán s místními obyvateli, firmami, úřady. Měl by to být člověk nestranný a nad věcí. Navíc i pohled zvenčí je pro město určitě přínosem, dlouhodobá provozní slepota neumožní nové nápady s nadhledem. Měl by to být autorizovaný architekt s kulatým razítkem, což znamená i rozumné propojení s Českou komorou architektů a dodržování mnoha psaných i nepsaných pravidel profese,” popisuje Černý.

“Svou činností městský architekt sleduje koncepční, udržitelný a harmonický rozvoj svěřeného území na poli urbanismu a architektury včetně péče o urbanistické, architektonické, estetické a obytné hodnoty města a ochrany specifik a charakteristik daného území. Těžiště jeho činnosti leží v činnosti konzultační, poradenské a iniciační. Jeho činnost směřuje ke stavebníkům a usměrňuje jejich záměry tak, aby nebyly v rozporu s urbanisticko-architektonickým rozvojem a koncepcemi města. Směrem k veřejnosti působí jako iniciátor a moderátor veřejných projednání a besed pořádaných městem pro lepší zapojení občanů do procesu rozvoje města.”

“Směrem k samosprávě obce spolupracuje městský architekt se všemi městskými orgány zejména v posuzování a konzultacích připravovaných záměrů na svěřeném území a poskytuje jim odbornou konzultační a poradenskou činnost v oborech architektura a urbanismus. Dále je iniciátorem a garantem tvorby, aktualizace, udržování a dodržování vizí, koncepcí a strategií architektonického a urbanistického rozvoje města. Architekt se podílí na zpracování zadávacích podmínek při pořizování územně plánovací dokumentace a územně plánovacích podkladů. V první řadě hájí zájmy města zpracováním písemných námitek a stanovisek pro potřeby územního a stavebního řízení, kde je město účastníkem či dotčeným orgánem,” zakončuje radní Ota Černý výčet činností a důvody, proč bylo smysluplné pozici městského architekta zřídit.

Další kompetence městského architekta ještě v bodech:
spolupracuje jako konzultant s pořizovatelem a zpracovatelem územně plánovací dokumentace a územně analytických podkladů pro území města
podílí se na zpracování analýz a výzkumů potřeb obyvatel, funkčních vztahů, lokálních hodnot a historických souvislostí v místech uvažovaných významných zásahů
jako autor zpracovává dílčí iniciační podněty, náměty a ověřovací skici na úpravy městského parteru jakožto podkladu pro zpracování zadání územních studií, soutěží a investičních záměrů
vyhledává a formuluje témata, spolupřipravuje zadání a podílí se na organizaci architektonických soutěží pořádaných městem
podílí se na tvorbě zadávacích podmínek (textových nebo v podobě koncepční skici např. funkčního členění atd.) pro projekční práce architektů a projektantů na městských investicích
