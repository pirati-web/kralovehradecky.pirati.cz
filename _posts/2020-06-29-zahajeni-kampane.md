---
date: 2020-06-29
category: aktuality
tags: "Šance změnit budoucnost"
title: Piráti odstartovali kampaň před říjnovými krajskými volbami.
author: Pavel Volk
authorId: pavel.volk    # uid nekoho z _people (nepoviné)
image: posts/sance-zmenit-budoucnost.jpg
---

Šance změnit budoucnost. Takové heslo bude provázet kampaň Pirátů před podzimními volbami do zastupitelstva Královéhradeckého kraje. “Řada věcí, po kterých dlouho voláme, byla během pandemie možná. S úřady šlo komunikovat e-mailem nebo v případě nutnosti pracovat a vzdělávat se on-line. Abychom se nevrátili do zaběhlých kolejí země s nefunkční digitalizací nebo zkostnatělým školstvím, je změna nutná na všech úrovních politiky včetně krajů. Víme, co nefunguje a co je skutečně potřeba změnit. Našim cílem je, aby se v kraji žilo pohodlněji a neodcházeli z něj mladí lidé do Prahy či Brna,” vysvětlil královéhradecký zastupitel a lídr Pirátů Pavel Bulíček.

Obsah programu Piráti shrnuli do pěti hlavních bodů: kraj připravený na sucho; kraj, který pečuje; kraj se školstvím 21. století, kraj krátkých vzdáleností a kraj chytrých řešení. „Dokázali jsme, že sliby držíme a že jsou za námi vidět konkrétní výsledky. Máme na kandidátce úspěšně místní politiky jako je místostarosta Trutnova Tomáš Eichler nebo starosta Velké Jesenice Petr Jeništa,” upozorňuje Bulíček.

Piráti jdou do voleb s konkrétními požadavky. Reakcí na sucho nesmí být obří betonové přehrady, ale drobné přírodě blízké projekty jako je obnova mokřadů a tůní. Kraj se musí zasadit o větší podporu terénních služeb, protože pomoc a péče přímo v domácnostech je nenahraditelná. Musí také skončit stav, kdy si cestující během jedné cesty v rámci kraje musí koupit tři různé jízdenky. Proměnu čeká i střední školství, kde Piráti plánují větší zapojení odborníků z praxe a užší spolupráci škol. V neposlední řadě Piráti prosazují podporu lokálních firem a živnostníků. Potenciál vidí v inovativních odvětvích, lépe fungujících podnikatelských centrech a propojení soukromých firem a akademické sféry.

Volební kampaň Pirátů bude stát zhruba 700 tisíc korun a bude probíhat zejména on-line. “Pirátské kampaně jsou podstatně levnější než bývá zvykem u jiných stran. Rozhodně neoblepíme kraj billboardy a raději budeme vysvětlovat náš program. Doufáme, že se epidemiologická situace nezhorší, abychom voličům mohli naše vize představovat i osobně,” uzavírá Bulíček.
