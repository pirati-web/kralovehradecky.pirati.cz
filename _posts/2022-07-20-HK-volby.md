---
date: 2022-07-20
category: aktuality
tags: "komunální volby Hradec Králové"
title: Po čtyřech letech v opozici je čas na převzetí odpovědnosti, říká lídr Pirátů 
#author: Pavel Volk
authorId: pavel.vrbicky    # uid nekoho z _people (nepoviné)
image: posts/Pavel_Vrbicky.jpg
---
**Po čtyřech letech v opozici je čas na převzetí odpovědnosti, říká lídr Pirátů v Hradci Králové**

Piráti zasedají v královéhradeckém zastupitelstvu od roku 2018. Tehdy získali ve volbách přes deset procent hlasů a obsadili pět mandátů. Co se jim za uplynulé čtyři roky povedlo? Jak chtějí řešit problémy s nedostupným bydlením nebo problémovou dopravou? Nejen na tyto otázky odpovídá v rozhovoru staronový **lídr Pirátů zastupitel Pavel Vrbický**.

**Přeneseme se o pár týdnů do budoucnosti. Je konec září a je jasné, že ve vedení Hradce budou poprvé Piráti. Co s kolegy uděláte jako první?**

Ihned začneme řešit řadu rychlých a jednoduchých kroků, které Hradečákům zlepší život. Jde například o opravu dvou zdevastovaných bytových domů, ve kterých pak budou moci bydlet například matky samoživitelky. Dále máme vytipovaných přibližně dvacet opatření pro cyklisty a pěší, aby jejich pohyb po městě byl jednodušší a bezpečnější. Taky hned začneme pracovat na tom, aby už od příštího léta bylo ve městě více zeleně, pítek a mlžítek nebo průsakových ploch místo rozpáleného asfaltu.

**To je v parném létě, které letos opět zažíváme, potřeba. Ovšem zelené střechy nebo více zeleně bude prosazovat každá strana. V čem jsou Piráti jiní?**

Na životní prostředí na rozdíl od jiných stran nezapomeneme první pondělí po volbách. I z opozice se mi podařilo prosadit zpracování strategie, jak čelit změnám klimatu, a to včetně konkrétních opatření. Bohužel současné vedení města nevnímá změnu klimatu jako problém a občas jsme museli bojovat i o zmíněné zelené střechy. Díky strategii víme, na jakých plochách je možné založit nová stromořadí a parky nebo kde bude možné vyměnit beton za zeleň. Hned po volbách zkrátka budeme vědět, kde začít.

**Zmiňoval jste i rychlá a jednoduchá opatření v dopravě. Můžete jich několik vyjmenovat?**

Prosadíme, aby se v centru města vyměnily nebo doplnily bezpečné cyklostojany. Třeba na části Gočárovy třídy chybí úplně. Jde i o opravu cyklostezek podél Labe, rozšíření systému cykloobousměrek nebo i triviality jako umístění dopravních zrcadel do nepřehledných křižovatek. Snad každý Hradečák má v okolí svého bydliště místo, které by s minimálním úsilím bylo pro všechny účastníky provozu přehlednější.

**Pojďme ke složitějším úkolům, které budou na politiky po volbách čekat. Hradci ubývají narozdíl třeba od Liberce obyvatelé a dokonce i Pardubice nás dohánějí. Jak zastavit odliv zejména mladých lidí z našeho města?**

Mladí lidé odcházejí kvůli mixu nedostupného bydlení, nedostatku zábavy a neatraktivních pracovních příležitostí. Situace je opravdu vážná. Poslední startovací byt město postavilo před dvanácti lety a stávající koalice ODS a ANO ani s žádným novým bytovým projektem nezačala. Zároveň současné vedení města ani neuvažuje o podpoře družstevního bydlení, které je pro mladé lidi podstatně dostupnější než běžná komerční výstavba a funguje i v menších městech jako je Dobruška. Navíc drhne i běžná komerční výstavba. Chci tím říct, že hradečtí politici trestuhodně zaspali a náprava bude trvat daleko déle než jedno volební období.

**Co tedy budete za čtyři roky považovat v bytové politice města za úspěch?**

Situace je taková, že u řady projektů bude samotná příprava trvat několik let. Za čtyři roky budu považovat za úspěch, že budeme stát před stavbou alespoň jednoho družstevního bytového domu a že bude možné po roce 2026 začít za pomoci soukromých investorů stavět na městských pozemcích v takzvané severní zóně u Pileťáku. Tam může vyrůst až 1500 nových bytů. Důležitým tématem je i vznik nových nájemních bytových domů.

**Dobře, to jsou všechno zajímavé plány, které jsou ovšem složité na přípravu i realizaci. Je něco, co skutečně můžete garantovat?**

Dáme do pořádku stávající městský bytový fond a spustíme pilotní projekt housing first, který pomůže maminkám s dětmi dostat se z azylového domu do běžného bytu. Zároveň zřídíme městkou nájemní agenturu, která umožní majitelům bytů pronajmout byt se zárukou města lidem s postižením, rodinám s dětmi nebo nízkopříjmovým seniorům, kteří by na běžném trhu nájem hledali obtížně. V neposlední řadě narovnáme prostředí pro developery, aby v Hradci byla snazší komerční výstavba. To znamená vznik manuálu, aby pro investory byly předem čitelné a transparentní požadavky.

**V programu máte, že zavedete páteřní expresní linky MHD. Co si pod tím mám jako cestující představit?**

Jistě i vy znáte situaci, kdy jede několik vozů MHD těsně za sebou a pak následuje delší pauza. Řada linek má totiž úplně zbytečně trasu z velké části společnou. Je potřeba změnit vedení linek, přičemž jedním z benefitů bude vznik páteřních linek na nejvytíženějších trasách s celodenní garancí odjezdu do 10 minut. S trochou nadsázky tyto linky budou fungovat jako metro. Společně s možností platby kartou nebo sledováním on-line polohy vozů na IDOSu posuneme dopravní podnik do 21. století.

**Je nějaký úspěch Pirátů z právě končícího volebního období, který se Pirátům vyloženě povedl?**

Zmíním tři úspěchy z tohoto roku. Díky Pirátům v Hradci zůstal bikesharing s výhodou prvních patnácti minut výpůjčky zdarma. Dále jde o investici do nové moderní školky v Podzámčí a taky jsme rozpohybovali opravu sociálních bytů pro seniory ve zchátralé budově Harmonie I. Zároveň jsem hrdý na to, že v krizovém období Piráti vždy rychle zareagovali, ať už jde o sbírku počítačů pro chudé děti v době covidu nebo pomoc Ukrajině.

**Poslední otázka je vyloženě odlehčená. Jak trávíte letošní prázdniny?**

Jako všichni. Část dovolené jsme s přítelkyní trávili pod stanem na Seči a Sutých Březích. Taky jsme jeli krásnou cestou vlakem do Györu a Budapešti.




